<h1 id="Jonah">โยนาห์</h1>
<div id="Jonah_nav">
  <p> <a href="#Jonah.1" class="nobr">โยนาห์&nbsp;1</a>&nbsp;&nbsp;&nbsp; <a href="#Jonah.2" class="nobr">โยนาห์&nbsp;2</a>&nbsp;&nbsp;&nbsp; <a href="#Jonah.3" class="nobr">โยนาห์&nbsp;3</a>&nbsp;&nbsp;&nbsp; <a href="#Jonah.4" class="nobr">โยนาห์&nbsp;4</a>&nbsp;&nbsp;&nbsp;</p>
</div>
<h2 id="Jonah.1">โยนาห์ 1</h2>
<div class="chapter">
  <h3 class="s">โย‌นาห์​พยา‌ยาม​หลบ‍หนี​พระ‍เจ้า</h3>
  <p class="p"><span class="v32_1_1"><sup id="Jonah.1.1" class="v32_1_1">1</sup>พระ‍วจนะ​ของ​พระ‍ยาห์‌เวห์​มา​ถึง​โย‌นาห์  บุตร​อา‌มิท‌ทัย​ว่า </span><span class="v32_1_2"><sup id="Jonah.1.2" class="v32_1_2">2</sup>“จง​ลุก‍ขึ้น​ไป​ยัง​นี‌นะ‌เวห์​นคร​ใหญ่ และ​ร้อง‍กล่าว‍โทษ​ชาว‍เมือง​นั้น เพราะ​ความ​ชั่ว​ของ​เขา‍ทั้ง‍หลาย​ได้​ขึ้น​มา​อยู่​ต่อ‍หน้า​เรา​แล้ว” </span><span class="v32_1_3"><sup id="Jonah.1.3" class="v32_1_3">3</sup>แต่​โย‌นาห์​ได้​ลุก‍ขึ้น​หนี​ไป​ยัง​เมือง​ทาร‌ชิช ​จาก​พระ‍พักตร์​พระ‍ยาห์‌เวห์ ท่าน​ได้​ลง‍ไป​ยัง​เมือง​ยัฟ‌ฟา และ​พบ​เรือ​กำ‌ปั่น ​ลำ​หนึ่ง​กำลัง​ไป​เมือง​ทาร‌ชิช ดัง‍นั้น​ท่าน​จึง​ชำระ​ค่า​โดย‍สาร และ​ลง​เรือ​เดิน‍ทาง​ร่วม​กับ​เขา‍ทั้ง‍หลาย​ไป​ยัง​เมือง​ทาร‌ชิช ให้​พ้น​จาก​พระ‍พักตร์​พระ‍ยาห์‌เวห์</span></p>
  <p class="p"><span class="v32_1_4"><sup id="Jonah.1.4" class="v32_1_4">4</sup>แต่​พระ‍ยาห์‌เวห์​ทรง​ให้​เกิด​ลม​ใหญ่​ขึ้น​เหนือ​ทะเล  จึง​เกิด​พายุ​ใหญ่​ใน​ทะเล​นั้น จน​เรือ​กำ‌ปั่น​จะ​อับปาง </span><span class="v32_1_5"><sup id="Jonah.1.5" class="v32_1_5">5</sup>แล้ว​บรร‌ดา​ลูก‍เรือ​ก็​กลัว ต่าง​ก็​ร้อง‍ขอ​ต่อ​พระ​ของ​ตน และ​โยน​สินค้า​ใน​เรือ​กำ‌ปั่น​ลง‍ใน​ทะเล เพื่อ​ให้​เรือ​เบา​ขึ้น แต่​โย‌นาห์​ได้​ลง‍ไป​นอน‍หลับ‍สนิท​อยู่​ใน​ท้อง​เรือ </span><span class="v32_1_6"><sup id="Jonah.1.6" class="v32_1_6">6</sup>นาย‍เรือ​จึง​มา‍หา​ท่าน​และ​พูด​กับ​ท่าน​ว่า “เจ้า​หลับ​ทำไม? อะไร​กัน​นี่? ลุก‍ขึ้น​ซิ จง​ร้อง‍ขอ​ต่อ​พระ​ของ​เจ้า บาง‍ที​พระ​นั้น​จะ​ทรง​ระลึก‍ถึง​พวก‍เรา​บ้าง เพื่อ​เรา​จะ​ไม่​พินาศ”</span></p>
  <p class="p"><span class="v32_1_7"><sup id="Jonah.1.7" class="v32_1_7">7</sup>เขา‍ทั้ง‍หลาย​ก็​พูด​กัน​ว่า “มา​เถอะ ให้​เรา​จับ​ฉลาก​กัน เพื่อ​เรา​จะ​รู้​ว่า ใคร​เป็น​ต้น‍เหตุ​ให้​ภัย​นี้​เกิด‍ขึ้น​กับ​เรา” ดัง‍นั้น​เขา​ก็​จับ​ฉลาก ฉลาก​นั้น​ตก​ที่​โย‌นาห์ </span><span class="v32_1_8"><sup id="Jonah.1.8" class="v32_1_8">8</sup>พวก‍เขา​จึง​พูด​กับ​ท่าน​ว่า “จง​บอก​เรา​มา​เถิด​ว่า ภัย​ซึ่ง​เกิด‍ขึ้น​แก่​เรา​นี้ ใคร​เป็น​ต้น‍เหตุ? เจ้า​มี​อาชีพ​อะไร? และ​เจ้า​มา​จาก​ไหน? ประ‌เทศ​ของ​เจ้า​ชื่อ​อะไร? เจ้า​เป็น​คน​ชาติ​ไหน?” </span><span class="v32_1_9"><sup id="Jonah.1.9" class="v32_1_9">9</sup>แล้ว​ท่าน​ตอบ​พวก‍เขา​ว่า “ข้า​เป็น​คน​ฮีบรู และ​ข้า​เกรง‍กลัว​พระ‍ยาห์‌เวห์​พระ‍เจ้า​แห่ง​ฟ้า‍สวรรค์​ผู้​ทรง​สร้าง​ทะเล​และ​แผ่น‍ดิน​แห้ง” </span><span class="v32_1_10"><sup id="Jonah.1.10" class="v32_1_10">10</sup>คน​เหล่า‍นั้น​ก็​กลัว​กัน​ใหญ่ จึง​พูด​กับ​ท่าน​ว่า “เจ้า​ทำ​อะไร​อย่าง‍นี้?” เพราะ​คน​เหล่า‍นั้น​ทราบ​แล้ว​ว่า ท่าน​กำลัง​หลบ‍หนี​จาก​พระ‍พักตร์​พระ‍ยาห์‌เวห์ เพราะ​ท่าน​บอก​กับ​พวก‍เขา​อย่าง‍นั้น</span></p>
  <p class="p"><span class="v32_1_11"><sup id="Jonah.1.11" class="v32_1_11">11</sup>พวก‍เขา​จึง​พูด​กับ​ท่าน​ว่า “เรา​ควร​จะ​ทำ​อย่าง‍ไร​แก่​เจ้า เพื่อ​ทะเล​จะ​ได้​สงบ​ลง​เพื่อ​เรา?” เพราะ​ทะเล​ยิ่ง​กำ‌เริบ​มาก​ขึ้น​ทุก‍ที </span><span class="v32_1_12"><sup id="Jonah.1.12" class="v32_1_12">12</sup>ท่าน​จึง​ตอบ​เขา‍ทั้ง‍หลาย​ว่า “จง​จับ​ข้า​โยน​ลง​ทะเล ​ก็​แล้ว​กัน ทะเล​ก็​จะ​สงบ​ลง​เพื่อ​พวก‍ท่าน เพราะ​ข้า​รู้​ว่า พายุ​ใหญ่​นี้​เกิด‍ขึ้น​กับ​พวก‍ท่าน ก็​เพราะ​ตัว​ข้า​เอง” </span><span class="v32_1_13"><sup id="Jonah.1.13" class="v32_1_13">13</sup>อย่าง‍ไร​ก็​ตาม พวก​ลูก‍เรือ​ก็​ช่วย​กัน​ตี‍กรร‌เชียง​อย่าง​แข็ง‍ขัน​เพื่อ​จะ​นำ​เรือ​กลับ​เข้า​ฝั่ง แต่​ทำ​ไม่‍ได้ เพราะ​ทะเล​ยิ่ง​กำ‌เริบ​มาก‍ขึ้น ต้าน​พวก‍เขา​ไว้ </span><span class="v32_1_14"><sup id="Jonah.1.14" class="v32_1_14">14</sup>ดัง‍นั้น พวก‍เขา​จึง​ร้อง‍ทูล​พระ‍ยาห์‌เวห์​ว่า “ข้า‍แต่​พระ‍ยาห์‌เวห์ ข้า‍พระ‍องค์‍ทั้ง‍หลาย​ขอ​วิง‍วอน​ต่อ​พระ‍องค์ ขอ​อย่า​ให้​พวก‍ข้า‍พระ‍องค์​พินาศ เพราะ​ชีวิต​ของ​ชาย​ผู้‍นี้​เลย ขอ​อย่า​ให้​โทษ​ของ​การ​ทำ​ให้​โลหิต​ที่​ไร้​ความ​ผิด​ตก​มา​เหนือ​ข้า‍พระ‍องค์‍ทั้ง‍หลาย ข้า‍แต่​พระ‍ยาห์‌เวห์ เพราะ​พระ‍องค์​ได้​ทรง​ทำ​สิ่ง​ที่​พระ‍องค์​พอ‍พระ‍ทัย” </span><span class="v32_1_15"><sup id="Jonah.1.15" class="v32_1_15">15</sup>พวก‍เขา​จึง​จับ​โย‌นาห์​โยน​ลง​ทะเล แล้ว​ทะเล​ก็​เงียบ‍สงบ​จาก​ความ​รุน‍แรง </span><span class="v32_1_16"><sup id="Jonah.1.16" class="v32_1_16">16</sup>คน​เหล่า‍นั้น​ก็​เกรง‍กลัว​พระ‍ยาห์‌เวห์​ยิ่ง‍นัก พวก‍เขา​จึง​ได้​ถวาย​สัตว‌บูชา​แด่​พระ‍ยาห์‌เวห์​และ​ได้​บน‍บาน​ไว้</span></p>
  <p class="p"><span class="v32_1_17"><sup id="Jonah.1.17" class="v32_1_17">17</sup>และ​พระ‍ยาห์‌เวห์​ทรง​กำ‌หนด​ให้​ปลา​มหึมา​ตัว‍หนึ่ง​กลืน​โย‌นาห์​เข้า​ไป โย‌นาห์​ก็​อยู่​ใน​ท้อง‍ปลา​นั้น​สาม​วัน​สาม​คืน </span></p>
</div>
<h2 id="Jonah.2">โยนาห์ 2</h2>
<div class="chapter">
  <h3 class="s">บท‍เพลง​ขอบ‍พระ‍คุณ​พระ‍เจ้า</h3>
  <p class="p"><span class="v32_2_1"><sup id="Jonah.2.1" class="v32_2_1">1</sup>แล้ว​โย‌นาห์​ก็​อธิษ‌ฐาน​ต่อ​พระ‍ยาห์‌เวห์​พระ‍เจ้า​ของ​ท่าน จาก​ภาย‍ใน​ท้อง‍ปลา​นั้น​ว่า</span></p>
  <p class="q1"><span class="v32_2_2"><sup id="Jonah.2.2" class="v32_2_2">2</sup>“ข้า‍พระ‍องค์​ร้อง‍ทูล​พระ‍ยาห์‌เวห์​ใน​ยาม‍ยาก‍ลำ‌บาก</span></p>
  <p class="q2"><span class="v32_2_2">และ​พระ‍องค์​ทรง​ตอบ​ข้า‍พระ‍องค์</span></p>
  <p class="q1"><span class="v32_2_2">ข้า‍พระ‍องค์​ร้อง‍ทูล​จาก​ท้อง​ของ​แดน​คน‍ตาย</span></p>
  <p class="q2"><span class="v32_2_2">และ​พระ‍องค์​ทรง​ฟัง​เสียง​ข้า‍พระ‍องค์</span></p>
  <p class="q1"><span class="v32_2_3"><sup id="Jonah.2.3" class="v32_2_3">3</sup>เพราะ​พระ‍องค์​ทรง​เหวี่ยง​ข้า‍พระ‍องค์​ลง‍ไป​ใน​ที่​ลึก</span></p>
  <p class="q2"><span class="v32_2_3">ใน​ก้น‍บึ้ง​แห่ง​ทะเล</span></p>
  <p class="q2"><span class="v32_2_3">และ​น้ำ​ก็​ท่วม​ล้อม‍รอบ​ข้า‍พระ‍องค์​ไว้</span></p>
  <p class="q1"><span class="v32_2_3">บรร‌ดา​คลื่น​เล็ก​และ​ใหญ่​ของ​พระ‍องค์</span></p>
  <p class="q2"><span class="v32_2_3">ท่วม​ข้า‍พระ‍องค์​แล้ว</span></p>
  <p class="q1"><span class="v32_2_4"><sup id="Jonah.2.4" class="v32_2_4">4</sup>ข้า‍พระ‍องค์​จึง​ทูล​ว่า ‘ข้า‍พระ‍องค์​ถูก​ไล่​ให้​พ้น​จาก​พระ‍เนตร​ของ​พระ‍องค์</span></p>
  <p class="q1"><span class="v32_2_4">ข้า‍พระ‍องค์​จะ​เงย‍หน้า​ดู</span></p>
  <p class="q2"><span class="v32_2_4">พระ‍วิหาร​บริ‌สุทธิ์​ของ​พระ‍องค์​อีก​ได้​อย่าง‍ไร?’ </span></p>
  <p class="q1"><span class="v32_2_5"><sup id="Jonah.2.5" class="v32_2_5">5</sup>น้ำ​ก็​ท่วม​มิด​ตัว​ข้า‍พระ‍องค์</span></p>
  <p class="q2"><span class="v32_2_5">ที่​ลึก​ก็​อยู่​รอบ​ตัว​ข้า‍พระ‍องค์</span></p>
  <p class="q1"><span class="v32_2_5">สา‌หร่าย‍ทะเล​ก็​พัน​ศีรษะ​ข้า‍พระ‍องค์​อยู่</span></p>
  <p class="q2"><span class="v32_2_6"><sup id="Jonah.2.6" class="v32_2_6">6</sup>ที่​ราก​แห่ง​ภูเขา​ทั้ง‍หลาย</span></p>
  <p class="q1"><span class="v32_2_6">ข้า‍พระ‍องค์​ลง‍ไป​ยัง​แผ่น‍ดิน</span></p>
  <p class="q2"><span class="v32_2_6">ซึ่ง​กลอน‍ประตู​ปิด‍กั้น​ข้า‍พระ‍องค์​ไว้​เป็น​นิตย์</span></p>
  <p class="q1"><span class="v32_2_6">แต่​กระ‌นั้น​ก็​ดี ข้า‍แต่​พระ‍ยาห์‌เวห์​พระ‍เจ้า​ของ​ข้า‍พระ‍องค์</span></p>
  <p class="q2"><span class="v32_2_6">พระ‍องค์​ยัง​ทรง​นำ​ชีวิต​ของ​ข้า‍พระ‍องค์​ขึ้น​มา​จาก​หลุม‍มรณะ</span></p>
  <p class="q1"><span class="v32_2_7"><sup id="Jonah.2.7" class="v32_2_7">7</sup>เมื่อ​ชีวิต​ของ​ข้า‍พระ‍องค์​กำลัง​จะ​หลุด‍ลอย</span></p>
  <p class="q2"><span class="v32_2_7">ข้า‍พระ‍องค์​ระลึก‍ถึง​พระ‍ยาห์‌เวห์</span></p>
  <p class="q1"><span class="v32_2_7">และ​คำ​อธิษ‌ฐาน​ของ​ข้า‍พระ‍องค์​มา​ถึง​พระ‍องค์</span></p>
  <p class="q2"><span class="v32_2_7">เข้า​สู่​พระ‍วิหาร​บริ‌สุทธิ์​ของ​พระ‍องค์</span></p>
  <p class="q1"><span class="v32_2_8"><sup id="Jonah.2.8" class="v32_2_8">8</sup>คน​ที่​กราบ‍ไหว้​รูป‍เคารพ​ไร้‍สาระ</span></p>
  <p class="q2"><span class="v32_2_8">ย่อม​ละ‍ทิ้ง​ความ​จง‍รัก‍ภักดี​ของ​พวก‍เขา​เสีย</span></p>
  <p class="q1"><span class="v32_2_9"><sup id="Jonah.2.9" class="v32_2_9">9</sup>แต่​ข้า‍พระ‍องค์​จะ​ถวาย​สัตว‌บูชา​แด่​พระ‍องค์</span></p>
  <p class="q2"><span class="v32_2_9">พร้อม‍ด้วย​เสียง​ขอบ‍พระ‍คุณ</span></p>
  <p class="q1"><span class="v32_2_9">ข้า‍พระ‍องค์​บน​ไว้​อย่าง‍ไร ข้า‍พระ‍องค์​จะ​แก้​บน​อย่าง​นั้น</span></p>
  <p class="q2"><span class="v32_2_9">ความ​รอด​นั้น​มา​จาก​พระ‍ยาห์‌เวห์”</span></p>
  <p class="m"><span class="v32_2_10"><sup id="Jonah.2.10" class="v32_2_10">10</sup>แล้ว​พระ‍ยาห์‌เวห์​ตรัส​สั่ง​ปลา​นั้น มัน​ก็​สำรอก​โย‌นาห์​ออก​ไว้​บน​แผ่น‍ดิน​แห้ง</span></p>
</div>
<h2 id="Jonah.3">โยนาห์ 3</h2>
<div class="chapter">
  <h3 class="s">คน​นี‌นะ‌เวห์​กลับ‍ใจ</h3>
  <p class="p"><span class="v32_3_1"><sup id="Jonah.3.1" class="v32_3_1">1</sup>แล้ว​พระ‍วจนะ​ของ​พระ‍ยาห์‌เวห์​มา​ถึง​โย‌นาห์​เป็น​ครั้ง‍ที่​สอง​ว่า </span><span class="v32_3_2"><sup id="Jonah.3.2" class="v32_3_2">2</sup>“จง​ลุก‍ขึ้น​ไป​ยัง​นี‌นะ‌เวห์​นคร​ใหญ่ และ​จง​ประ‌กาศ​ข่าว​แก่​เมือง​นั้น​ตาม​ที่​เรา​บอก​เจ้า” </span><span class="v32_3_3"><sup id="Jonah.3.3" class="v32_3_3">3</sup>ดัง‍นั้น โย‌นาห์​จึง​ลุก‍ขึ้น​ไป​ยัง​นี‌นะ‌เวห์ ตาม​พระ‍วจนะ​ของ​พระ‍ยาห์‌เวห์ นี‌นะ‌เวห์​เป็น​นคร​ใหญ่​โต​มโห‌ฬาร  ถ้า​จะ​เดิน​ข้าม​เมือง​ก็​กิน​เวลา​สาม​วัน </span><span class="v32_3_4"><sup id="Jonah.3.4" class="v32_3_4">4</sup>โย‌นาห์​ตั้ง‍ต้น​เดิน​เข้า​ไป​ใน​เมือง​ได้​ระยะ​ทาง​เดิน​วัน‍หนึ่ง และ​ท่าน​ก็​ร้อง‍ประ‌กาศ​ว่า “อีก​สี่‍สิบ​วัน นี‌นะ‌เวห์​จะ​ถูก​ทำ‍ลาย” </span><span class="v32_3_5"><sup id="Jonah.3.5" class="v32_3_5">5</sup>คน​นี‌นะ‌เวห์​ได้​เชื่อ​พระ‍เจ้า พวก‍เขา​ได้​ประ‌กาศ​ให้​อด‍อาหาร และ​ได้​สวม​ผ้า‍กระ‌สอบ ตั้ง‍แต่​ผู้‍ใหญ่​ที่‍สุด​จน‍ถึง​ผู้‍น้อย​ที่‍สุด </span></p>
  <p class="p"><span class="v32_3_6"><sup id="Jonah.3.6" class="v32_3_6">6</sup>เมื่อ​ข่าว​นี้​ลือ​ไป​ถึง​กษัตริย์​แห่ง​นี‌นะ‌เวห์ พระ‍องค์​ทรง​ลุก‍ขึ้น​จาก​พระ‍ที่‍นั่ง และ​เปลื้อง​ฉลอง‍พระ‍องค์ ​ออก แล้ว​ทรง​สวม​ผ้า‍กระ‌สอบ​แทน และ​ประ‌ทับ​บน​กอง​ขี้‍เถ้า </span><span class="v32_3_7"><sup id="Jonah.3.7" class="v32_3_7">7</sup>พระ‍องค์​ทรง​ออก​พระ‍ราช‌กฤษ‌ฎีกา ประ‌กาศ​ไป​ทั่ว​นคร‍นี‌นะ‌เวห์​ว่า “โดย​อำนาจ​กษัตริย์​และ​ขุน‍นาง​ทั้ง‍หลาย คน​หรือ​สัตว์‍เลี้ยง​ไม่​ว่า​ขนาด​ใหญ่​หรือ​ขนาด​กลาง  อย่า​ลิ้ม‍รส​สิ่ง‍ใด อย่า​กิน​อาหาร และ​อย่า​ดื่ม​น้ำ </span><span class="v32_3_8"><sup id="Jonah.3.8" class="v32_3_8">8</sup>ให้​ทั้ง​คน​และ​สัตว์‍เลี้ยง​นุ่ง‍ห่ม​ผ้า‍กระ‌สอบ ให้​ร้อง‍ทูล​ต่อ​พระ‍เจ้า​อย่าง​จริง‍จัง เออ ให้​ทุก​คน​หัน‍กลับ​จาก​การ​ประ‌พฤติ​ชั่ว และ​เลิก​การ​ทา‌รุณ​ซึ่ง​มือ​พวก‍เขา​ทำ </span><span class="v32_3_9"><sup id="Jonah.3.9" class="v32_3_9">9</sup>ใคร​จะ​รู้​ได้? พระ‍เจ้า​อาจ​จะ​ทรง​หัน​และ​เปลี่ยน​พระ‍ทัย พระ‍องค์​อาจ​จะ​ทรง​หัน​จาก​พระ‍พิโรธ​อัน​รุน‍แรง เพื่อ​เรา​จะ​ไม่​พินาศ”</span></p>
  <p class="p"><span class="v32_3_10"><sup id="Jonah.3.10" class="v32_3_10">10</sup>เมื่อ​พระ‍เจ้า​ทอด‍พระ‍เนตร​การ​กระ‌ทำ​ของ​พวก‍เขา​ที่​ได้​หัน​จาก​การ​ประ‌พฤติ​ชั่ว พระ‍เจ้า​ก็​เปลี่ยน​พระ‍ทัย​เรื่อง​ความ​หายนะ​ที่​พระ‍องค์​ตรัส​ว่า​จะ​นำ​มา​สู่​พวก‍เขา พระ‍องค์​ไม่​ทรง​ลง‍โทษ​เขา</span></p>
</div>
<h2 id="Jonah.4">โยนาห์ 4</h2>
<div class="chapter">
  <h3 class="s">โย‌นาห์​ไม่​พอ‍ใจ</h3>
  <p class="p"><span class="v32_4_1"><sup id="Jonah.4.1" class="v32_4_1">1</sup>แต่​เหตุ‍การณ์​นี้​ไม่​เป็น​ที่​พอ‍ใจ​โย‌นาห์​อย่าง‍ยิ่ง และ​ท่าน​โกรธ </span><span class="v32_4_2"><sup id="Jonah.4.2" class="v32_4_2">2</sup>ท่าน​จึง​อธิษ‌ฐาน​ต่อ​พระ‍ยาห์‌เวห์​ว่า “ข้า‍แต่​พระ‍ยาห์‌เวห์ เมื่อ​ข้า‍พระ‍องค์​ยัง​อยู่​ใน​ประ‌เทศ​ของ​ข้า‍พระ‍องค์ ข้า‍พระ‍องค์​พูด​แล้ว​ว่า​จะ​เป็น​เช่น‍นี้​ไม่​ใช่​หรือ? นี่​เป็น​เหตุ​ให้​ข้า‍พระ‍องค์​รีบ​หนี​ไป​เมือง​ทาร‌ชิช เพราะ​ข้า‍พระ‍องค์​ทราบ​ว่า พระ‍องค์​ทรง​เป็น​พระ‍เจ้า​ผู้​ทรง​เปี่ยม​ด้วย​พระ‍คุณ และ​พระ‍กรุณา กริ้ว​ช้า และ​บริ‌บูรณ์​ด้วย​ความ​รัก‍มั่น‍คง  และ​เปลี่ยน​พระ‍ทัย​ไม่​ลง‍โทษ </span><span class="v32_4_3"><sup id="Jonah.4.3" class="v32_4_3">3</sup>ข้า‍แต่​พระ‍ยาห์‌เวห์ เพราะ‍ฉะนั้น เวลา‍นี้ ขอ​พระ‍องค์​ทรง​เอา​ชีวิต​ของ​ข้า‍พระ‍องค์​ไป​เสีย เพราะ​ว่า​ข้า‍พระ‍องค์​ตาย​เสีย​ก็​ดี​กว่า​อยู่” </span><span class="v32_4_4"><sup id="Jonah.4.4" class="v32_4_4">4</sup>และ​พระ‍ยาห์‌เวห์​ตรัส​ว่า “การ​ที่​เจ้า​โกรธ​เช่น‍นี้​ดี​แล้ว​หรือ?” </span><span class="v32_4_5"><sup id="Jonah.4.5" class="v32_4_5">5</sup>แล้ว​โย‌นาห์​ก็​ออก​ไป​นอก‍เมือง นั่ง​อยู่​ทาง​ทิศ​ตะ‌วัน‍ออก​ของ​เมือง​นั้น และ​ท่าน​ทำ​เพิง​ไว้​สำหรับ​ตัว​ท่าน​เอง​ที่‍นั่น ท่าน​นั่ง​อยู่​ใต้​ร่ม​เพิง​คอย‍ดู​เหตุ‍การณ์​ที่​จะ​เกิด‍ขึ้น​กับ​เมือง​นั้น</span></p>
  <p class="p"><span class="v32_4_6"><sup id="Jonah.4.6" class="v32_4_6">6</sup>และ​พระ‍ยาห์‌เวห์​พระ‍เจ้า​ทรง​กำ‌หนด​ให้​ต้น‍ละ‌หุ่ง​ต้น​หนึ่ง​งอก‍ขึ้น​มา​เหนือ​โย‌นาห์ ให้​เป็น​ที่​กำ‌บัง​ศีรษะ​ของ​ท่าน เพื่อ​บรร‌เทา​ความ​ร้อน‍รุ่ม ดัง‍นั้น​โย‌นาห์​จึง​มี​ความ​ยินดี​อย่าง‍ยิ่ง​เรื่อง​ต้น​ละหุ่ง​นั้น </span><span class="v32_4_7"><sup id="Jonah.4.7" class="v32_4_7">7</sup>แต่​ใน​เช้า​วัน‍รุ่ง‍ขึ้น พระ‍เจ้า​ทรง​กำ‌หนด​ให้​หนอน​ตัว‍หนึ่ง​มา​กัด‍กิน​ต้น​ละหุ่ง​ต้น​นั้น จน​มัน​เหี่ยว​ไป </span><span class="v32_4_8"><sup id="Jonah.4.8" class="v32_4_8">8</sup>เมื่อ​ดวง‍อา‌ทิตย์​ขึ้น​แล้ว พระ‍เจ้า​ทรง​กำ‌หนด​ให้​ลม​ตะ‌วัน‍ออก​ที่​ร้อน​ผาก​พัด​มา และ​แสง‍แดด​ก็​แผด​ลง​บน​ศีรษะ​ของ​โย‌นาห์​จน​ท่าน​อ่อน‍เพลีย​ไป และ​ท่าน​ก็​ทูล​ขอ​ว่า ให้​ท่าน​ตาย​เสีย​เถิด ท่าน​ว่า “ข้า​ตาย​เสีย​ก็​ดี​กว่า​อยู่”</span></p>
  <h3 class="s">โย‌นาห์​ถูก​ตำ‌หนิ</h3>
  <p class="p"><span class="v32_4_9"><sup id="Jonah.4.9" class="v32_4_9">9</sup>แต่​พระ‍เจ้า​ตรัส​กับ​โย‌นาห์​ว่า “ที่​เจ้า​โกรธ​เพราะ​ต้น​ละหุ่ง​นั้น​ดี​แล้ว​หรือ?” ท่าน​ทูล​ว่า “ที่​ข้า‍พระ‍องค์​โกรธ​ถึง​อยาก​ตาย​นี้​ดี​แล้ว พระ‍เจ้า‍ข้า” </span><span class="v32_4_10"><sup id="Jonah.4.10" class="v32_4_10">10</sup>และ​พระ‍ยาห์‌เวห์​ตรัส​ว่า “เจ้า​หวง​ต้น‍ไม้​ซึ่ง​เจ้า​ไม่‍ได้​ลง‍แรง​ปลูก​และ​ไม่‍ได้​ทำ​ให้​มัน​เจริญ มัน​งอก​เจริญ‍ขึ้น​ใน​คืน​เดียว แล้ว​ก็​ตาย​ไป​ใน​คืน​เดียว </span><span class="v32_4_11"><sup id="Jonah.4.11" class="v32_4_11">11</sup>ไม่​สม‍ควร​หรือ​ที่​เรา​จะ​ห่วง‍ใย​นี‌นะ‌เวห์​นคร​ใหญ่​นั้น ซึ่ง​มี​พล‍เมือง​มาก​กว่า 120,000 คน ผู้​ไม่​ทราบ​ว่า​ข้าง​ไหน​มือ​ขวา​ข้าง​ไหน​มือ​ซ้าย และ​มี​สัตว์‍เลี้ยง​จำ‌นวน​มาก​ด้วย”</span></p>
</div>