<h1 id="Ruth">นางรูธ</h1>
<div id="Ruth_nav">
  <p><a href="#Ruth.1">นางรูธ 1</a>&nbsp;<a href="#Ruth.2">นางรูธ 2</a>&nbsp;<a href="#Ruth.3">นางรูธ 3</a>&nbsp;<a href="#Ruth.4">นางรูธ 4</a>&nbsp;</p>
</div>
<h2 id="Ruth.1">นางรูธ 1</h2>
<div class="chapter">
  <h3 class="s">ครอบ‍ครัว​เอ‌ลี‌เม‌เลค​ไป​ที่​โม‌อับ</h3>
  <p class="p"><span class="v8_1_1"><sup id="Ruth.1.1" class="v8_1_1">1</sup>ใน​สมัย​ที่​พวก​ผู้‍วินิจ‌ฉัย​ครอบ‍ครอง​อยู่​นั้น เกิด​กัน‌ดาร‍อาหาร​ขึ้น​ใน​แผ่น‍ดิน มี​ชาย​คน​หนึ่ง​เป็น​ชาว‍เมือง​เบธ‌เล‌เฮม​ใน​ยู‌ดาห์ ไป​อาศัย​อยู่​ใน​ดิน‍แดน​โม‌อับ​พร้อม​กับ​ภรรยา​และ​บุตร‍ชาย​สอง​คน </span><span class="v8_1_2"><sup id="Ruth.1.2" class="v8_1_2">2</sup>ชาย​คน​นั้น​ชื่อ​เอ‌ลี‌เม‌เลค ภรรยา​ชื่อ​นา‌โอ‌มี บุตร​สอง​คน​ชื่อ​มาห์‌โลน​และ​คิ‌ลิ‌โอน เป็น​ชาว​เอฟ‌รา‌ธาห์​จาก​เมือง​เบธ‌เล‌เฮม​ใน​ยู‌ดาห์ พวก‍เขา​เดิน​ทาง​เข้า​ไป​ใน​ดิน‍แดน​โม‌อับ​และ​อาศัย​อยู่​ที่‍นั่น </span><span class="v8_1_3"><sup id="Ruth.1.3" class="v8_1_3">3</sup>แต่​เอ‌ลี‌เม‌เลค สามี​ของ​นาง​นา‌โอ‌มี​ตาย ทิ้ง​นาง​ไว้​กับ​บุตร‍ชาย​ทั้ง‍สอง </span><span class="v8_1_4"><sup id="Ruth.1.4" class="v8_1_4">4</sup>บุตร‍ชาย​สอง​คน​นี้ แต่ง‍งาน​กับ​หญิง​ชาว​โม‌อับ คน​หนึ่ง​ชื่อ​ว่า​โอร‌ปาห์ และ​อีก‍คน‍หนึ่ง​ชื่อ​รูธ เขา‍ทั้ง‍หลาย​อยู่​ที่‍นั่น​ประ‌มาณ​สิบ​ปี </span><span class="v8_1_5"><sup id="Ruth.1.5" class="v8_1_5">5</sup>แล้ว​มาห์‌โลน​และ​คิ‌ลิ‌โอน​ก็​ตาย เหลือ​แต่​นา‌โอ‌มี​ที่​ต้อง​อยู่​อย่าง​ไม่‍มี​สามี​และ​บุตร‍ชาย​ทั้ง‍สอง</span></p>
  <h3 class="s">นา‌โอ‌มี​กับ​บุตร‍สะใภ้​ชาว​โม‌อับ​สอง‍คน</h3>
  <p class="p"><span class="v8_1_6"><sup id="Ruth.1.6" class="v8_1_6">6</sup>แล้ว​นาง​พร้อม​กับ​บุตร‍สะใภ้​ทั้ง‍สอง ก็​ลุก‍ขึ้น​เดิน​ทาง​กลับ​จาก​ดิน‍แดน​โม‌อับ เพราะ​ว่า​เมื่อ​อยู่​ที่​โม‌อับ​นั้น นาง​ได้‍ยิน​ว่า พระ‍ยาห์‌เวห์​ได้​ทรง​เยี่ยม‍เยียน​ชน‍ชาติ​ของ​พระ‍องค์ และ​ประ‌ทาน​อาหาร​แก่​เขา‍ทั้ง‍หลาย </span><span class="v8_1_7"><sup id="Ruth.1.7" class="v8_1_7">7</sup>นาง​จึง​ออก​จาก​ที่​ซึ่ง​นาง​อยู่ พร้อม​กับ​บุตร‍สะใภ้​ทั้ง‍สอง เดิน​ตาม​ทาง​กลับ​ไป​ยัง​แผ่น‍ดิน​ยู‌ดาห์ </span><span class="v8_1_8"><sup id="Ruth.1.8" class="v8_1_8">8</sup>แต่​นา‌โอ‌มี​กล่าว​แก่​บุตร‍สะใภ้​ทั้ง‍สอง​ว่า “ไป​เถอะ ขอ​ให้​ต่าง‍คน‍ต่าง​กลับ​ไป​บ้าน​แม่​ของ​ตน ขอ​พระ‍ยาห์‌เวห์​ทรง​สำแดง​ความ​รัก‍มั่น‍คง​ต่อ​เจ้า ดัง‍ที่​เจ้า​ได้​ทำ​ต่อ​ผู้‍ตาย​และ​ต่อ​แม่ </span><span class="v8_1_9"><sup id="Ruth.1.9" class="v8_1_9">9</sup>ขอ​พระ‍ยาห์‌เวห์​ทรง​ให้​เจ้า​พบ​ที่‍พัก‍พิง ใน​บ้าน​ของ​สามี​คน​ใหม่” แล้ว​นา‌โอ‌มี​ก็​จูบ​พวก​นาง ต่าง​ก็​ร้อง‍ไห้​เสียง‍ดัง </span><span class="v8_1_10"><sup id="Ruth.1.10" class="v8_1_10">10</sup>พวก​นาง​จึง​พูด​กับ​แม่​สามี​ว่า “อย่า​เลย เรา​จะ​กลับ​ไป​กับ​แม่ ไป​ยัง​ชน‍ชาติ​ของ​แม่” </span><span class="v8_1_11"><sup id="Ruth.1.11" class="v8_1_11">11</sup>แต่​นา‌โอ‌มี​ตอบ​ว่า “กลับ​ไป​เถอะ ลูก​เอ๋ย จะ​ไป​กับ​แม่​ทำไม​เล่า? แม่​ยัง​จะ​มี​บุตร‍ชาย​ใน​ครรภ์​ให้​เป็น​สามี​ของ​เจ้า​หรือ? </span><span class="v8_1_12"><sup id="Ruth.1.12" class="v8_1_12">12</sup>กลับ​ไป​เถอะ ลูก​เอ๋ย กลับ​ไป เพราะ​แม่​แก่​เกิน​กว่า​จะ​มี​สามี​แล้ว หาก​แม่​ว่า​แม่​ยัง​มี​ความ​หวัง​ว่า แม่​จะ​มี​สามี​คืน‍นี้​ได้​และ​มี​บุตร‍ชาย​หลาย​คน </span><span class="v8_1_13"><sup id="Ruth.1.13" class="v8_1_13">13</sup>แล้ว​พวก‍เจ้า​จะ​รอ​อยู่​จน​บุตร‍ชาย​เหล่า‍นั้น​โต​ได้​หรือ? เจ้า​จะ​อด‍ใจ​ไม่​แต่ง‍งาน​ก่อน​ได้​หรือ? อย่า​เลย ลูก​เอ๋ย ชีวิต​แม่​ขม‍ขื่น​กว่า​ชีวิต​ของ​พวก‍เจ้า ที่​พระ‍หัตถ์​ของ​พระ‍ยาห์‌เวห์​ทรง​ทำ​กับ​แม่​ถึง​เพียง‍นี้” </span><span class="v8_1_14"><sup id="Ruth.1.14" class="v8_1_14">14</sup>แล้ว​ต่าง​ก็​ร้อง‍ไห้​เสียง‍ดัง​อีก โอร‌ปาห์​ก็​จูบ​ลา​แม่​สามี แต่​รูธ​ยัง​เกาะ​แม่​สามี​อยู่</span></p>
  <p class="p"><span class="v8_1_15"><sup id="Ruth.1.15" class="v8_1_15">15</sup>นา‌โอ‌มี​จึง​ว่า “ดู‍ซิ พี่​สะใภ้​ของ​เจ้า​กลับ​ไป​หา​ชน‍ชาติ และ​หา​พระ​ของ​เขา​แล้ว จง​ตาม​พี่​สะใภ้​ของ​เจ้า​กลับ​ไป​เถอะ” </span><span class="v8_1_16"><sup id="Ruth.1.16" class="v8_1_16">16</sup>แต่​รูธ​ตอบ​ว่า “ขอ​แม่​อย่า​วิง‍วอน​ให้​ลูก​จาก​แม่​หรือ​เลิก​ตาม​แม่​กลับ​ไป​เลย เพราะ​แม่​จะ​ไป​ไหน​ลูก​จะ​ไป​ด้วย และ​แม่​จะ​อาศัย​อยู่​ที่‍ไหน​ลูก​ก็​จะ​อยู่​ที่‍นั่น​ด้วย ชน‍ชาติ​ของ​แม่​จะ​เป็น​ชน‍ชาติ​ของ​ลูก และ​พระ‍เจ้า​ของ​แม่​ก็​จะ​เป็น​พระ‍เจ้า​ของ​ลูก </span><span class="v8_1_17"><sup id="Ruth.1.17" class="v8_1_17">17</sup>แม่​ตาย​ที่‍ไหน​ลูก​จะ​ตาย​ที่‍นั่น และ​จะ​ขอ​ให้​ฝัง​ลูก​ไว้​ที่‍นั่น​ด้วย ขอ​พระ‍ยาห์‌เวห์​ทรง​ลง‍โทษ​ลูก และ​ทรง​เพิ่ม​โทษ​นั้น ถ้า​มี​อะไร​มา​พราก​ลูก​จาก​แม่​นอก‍จาก​ความ​ตาย” </span><span class="v8_1_18"><sup id="Ruth.1.18" class="v8_1_18">18</sup>เมื่อ​นา‌โอ‌มี​เห็น​ว่า​รูธ​ตั้ง‍ใจ​ไป​ด้วย​จริงๆ นาง​ก็​ไม่​พูด​อะไร​อีก</span></p>
  <p class="p"><span class="v8_1_19"><sup id="Ruth.1.19" class="v8_1_19">19</sup>ดัง‍นั้น​ทั้ง‍สอง​จึง​เดิน​ทาง​ต่อ‍ไป​จน‍ถึง​เมือง​เบธ‌เล‌เฮม เมื่อ​มา​ถึง​เบธ‌เล‌เฮม​แล้ว ชาว‍เมือง​ก็​พา‍กัน​ประ‌หลาด‍ใจ​เพราะ​นาง​ทั้ง‍สอง พวก​ผู้​หญิง​พูด​ขึ้น​ว่า “นี่‍น่ะ‍หรือ​นา‌โอ‌มี?” </span><span class="v8_1_20"><sup id="Ruth.1.20" class="v8_1_20">20</sup>นา‌โอ‌มี​ตอบ​เขา​ว่า “ขอ​อย่า​เรียก​ฉัน​ว่า​นา‌โอ‌มี ​เลย ขอ​เรียก​ฉัน​ว่า มารา ​เถอะ เพราะ‍ว่า​องค์‍ผู้‍ทรง‍มหิทธิ‌ฤทธิ์​ได้​ทรง​ทำ​ให้​ชีวิต​ฉัน​ขม‍ขื่น​ยิ่ง‍นัก </span><span class="v8_1_21"><sup id="Ruth.1.21" class="v8_1_21">21</sup>เมื่อ​ฉัน​จาก​เมือง​นี้​ไป ฉัน​มี​ทุก‍อย่าง​ครบ‍บริ‌บูรณ์ พระ‍ยาห์‌เวห์​ทรง​พา​ฉัน​กลับ‍มา​ตัว‍เปล่า จะ​เรียก​ฉัน​ว่า​นา‌โอ‌มี​ทำไม​เล่า? ใน​เมื่อ​พระ‍ยาห์‌เวห์​ทรง​ให้​ฉัน​ทุกข์‍ใจ และ​องค์‍ผู้‍ทรง‍มหิทธิ‌ฤทธิ์​ทรง​ให้​ฉัน​ต้อง​ประ‌สบ​เหตุ‍ร้าย​เช่น‍นี้”</span></p>
  <p class="p"><span class="v8_1_22"><sup id="Ruth.1.22" class="v8_1_22">22</sup>ดัง‍นั้น​นา‌โอ‌มี​พร้อม​กับ​รูธ​บุตร‍สะใภ้​ชาว​โม‌อับ​ก็​กลับ‍มา​จาก​ดิน‍แดน​โม‌อับ และ​เขา​ทั้ง‍สอง​มา​ยัง​เมือง​เบธ‌เล‌เฮม​ใน​ต้น‍ฤดู‍เกี่ยว​ข้าว‍บาร์‌เลย์</span></p>
</div>
<h2 id="Ruth.2">นางรูธ 2</h2>
<div class="chapter">
  <h3 class="s">รูธ​พบ​โบ‌อาส</h3>
  <p class="p"><span class="v8_2_1"><sup id="Ruth.2.1" class="v8_2_1">1</sup>ฝ่าย​นา‌โอ‌มี​นั้น​มี​ญาติ​ข้าง​สามี​คน​หนึ่ง​เป็น​คน​มี​ชื่อ​เสียง​และ​มั่ง‍มี ตระ‌กูล​เดียว​กับ​เอ‌ลี‌เม‌เลค ชื่อ​โบ‌อาส </span><span class="v8_2_2"><sup id="Ruth.2.2" class="v8_2_2">2</sup>และ​รูธ​ชาว​โม‌อับ​พูด​กับ​นา‌โอ‌มี​ว่า “ขอ​ให้​ลูก​ไป​ที่​ทุ่ง‍นา​เพื่อ​เก็บ​รวง‍ข้าว​ตก  ตาม​แต่​ใคร​จะ​มี​ใจ​กรุณา” นา‌โอ‌มี​ตอบ​นาง​ว่า “ลูก​เอ๋ย จง​ไป​เถิด” </span><span class="v8_2_3"><sup id="Ruth.2.3" class="v8_2_3">3</sup>เธอ​ก็​ออก​เดิน​ตาม​หลัง​คน‍เกี่ยว​เพื่อ​คอย​เก็บ​ข้าว​ตก เผอิญ​เข้า​ไป​ใน​นา​ของ​โบ‌อาส ซึ่ง​เป็น​คน​ตระ‌กูล​เดียว​กับ​เอ‌ลี‌เม‌เลค </span><span class="v8_2_4"><sup id="Ruth.2.4" class="v8_2_4">4</sup>ใน​เวลา​นั้น​เอง โบ‌อาส​มา​จาก​เบธ‌เล‌เฮม พูด​กับ​พวก​คน‍เกี่ยว​ข้าว​ว่า “ขอ​พระ‍ยาห์‌เวห์​ทรง​อยู่​ด้วย​กับ​พวก‍ท่าน​เถิด” พวก‍เขา​ตอบ​ว่า “ขอ​พระ‍ยาห์‌เวห์​ทรง​อวย‍พร​ท่าน​เถิด” </span><span class="v8_2_5"><sup id="Ruth.2.5" class="v8_2_5">5</sup>โบ‌อาส​จึง​ถาม​คน‍ใช้​ผู้​คอย​ควบ‍คุม​คน‍เกี่ยว​ข้าว​นั้น​ว่า “หญิง‍สาว​คน​นี้​เป็น​คน​ของ​ใคร?” </span><span class="v8_2_6"><sup id="Ruth.2.6" class="v8_2_6">6</sup>คน‍ใช้​ซึ่ง​เป็น​ผู้​ควบ‍คุม​คน‍เกี่ยว​ข้าว​จึง​ตอบ​ว่า “เธอ​เป็น​หญิง​ชาว​โม‌อับ กลับ‍มา​จาก​ดิน‍แดน​โม‌อับ​พร้อม​กับ​นา‌โอ‌มี </span><span class="v8_2_7"><sup id="Ruth.2.7" class="v8_2_7">7</sup>นาง​พูด​ว่า ‘ขอ​ให้​ดิฉัน​เก็บ​และ​รวบ‍รวม​ข้าว​ที่​ตก​จาก​ฟ่อน‍ข้าว​ตาม​หลัง​พวก​คน‍เกี่ยว​ข้าว​เถอะ​ค่ะ’ นาง​ก็​มา​เก็บ​ข้าว​ตก​ตั้ง‍แต่‍เช้า​จน‍ถึง​เวลา‍นี้ เพิ่ง​ได้​พัก​หน่อย​ที่​บ้าน”</span></p>
  <p class="p"><span class="v8_2_8"><sup id="Ruth.2.8" class="v8_2_8">8</sup>แล้ว​โบ‌อาส​จึง​พูด​กับ​รูธ​ว่า “ลูก​เอ๋ย ขอ​ฟัง​หน่อย อย่า​ไป​เก็บ​ข้าว​ตก​ที่​นา​อื่น หรือ​ทิ้ง​นา​นี้​ไป จง​อยู่​ใกล้ๆ พวก​สาว‍ใช้​ของ​ฉัน </span><span class="v8_2_9"><sup id="Ruth.2.9" class="v8_2_9">9</sup>ให้​ดู​ทุ่ง‍นา​ที่​พวก‍เขา​กำลัง​เก็บ‍เกี่ยว​กัน​อยู่ แล้ว​ก็​จง​ติด‍ตาม​เขา​ไป ฉัน​ได้​สั่ง​พวก​หนุ่มๆ ไม่‍ให้​แตะ‍ต้อง​ตัว​เจ้า เมื่อ​เจ้า​กระ‌หาย​น้ำ​ก็​ให้​ไป​ที่​หม้อ‍น้ำ ดื่ม​น้ำ​ซึ่ง​คน​หนุ่มๆ ตัก​ไว้” </span><span class="v8_2_10"><sup id="Ruth.2.10" class="v8_2_10">10</sup>รูธ​ก็​ก้ม‍ตัว‍ลง​ซบ‍หน้า‍ลง​ถึง​ดิน​และ​พูด​ว่า “ทำไม​ดิฉัน​จึง​ได้​รับ​ความ​โปรด‍ปราน​จาก​ท่าน? ที่​ท่าน​เอา‍ใจ‍ใส่​ดิฉัน ทั้งๆ ที่​ดิฉัน​เป็น​เพียง​คน‍ต่าง‍ด้าว” </span><span class="v8_2_11"><sup id="Ruth.2.11" class="v8_2_11">11</sup>แต่​โบ‌อาส​ตอบ​นาง​ว่า “ทุก‍อย่าง​ที่​เจ้า​ได้​ปฏิ‌บัติ​ต่อ​แม่​สามี​ของ​เจ้า ตั้ง‍แต่​สามี​ของ​เจ้า​สิ้น‍ชีวิต​แล้ว​นั้น มี​คน​มา​เล่า​ให้​ฉัน​ฟัง​หมด​แล้ว เจ้า​ยอม​จาก​บิดา​มารดา​และ​บ้าน​เกิด​เมือง​นอน​ของ​เจ้า มา​อยู่​กับ​ชน‍ชาติ​ที่​เจ้า​ไม่​รู้‍จัก​มา​ก่อน </span><span class="v8_2_12"><sup id="Ruth.2.12" class="v8_2_12">12</sup>ขอ​พระ‍ยาห์‌เวห์​ทรง​ตอบ‍แทน​การ​กระ‌ทำ​ของ​เจ้า และ​ขอ​ให้​พระ‍ยาห์‌เวห์​พระ‍เจ้า​ของ​ชน‍ชาติ​อิสรา‌เอล ซึ่ง​เจ้า​เข้า‍มา​พึ่ง​พระ‍บาร‌มี​ของ​พระ‍องค์​นั้น ประ‌ทาน​บำ‌เหน็จ​บริ‌บูรณ์​แก่​เจ้า” </span><span class="v8_2_13"><sup id="Ruth.2.13" class="v8_2_13">13</sup>รูธ​จึง​ตอบ​ว่า “ดิฉัน​ได้​รับ​ความ​โปรด‍ปราน​จาก​เจ้า‍นาย​ของ​ดิฉัน​แล้ว เพราะ​ท่าน​ได้​ปลอบ‍ใจ​ดิฉัน และ​พูด​คำ​ที่​เมตตา​ต่อ​สาว‍ใช้​ของ​ท่าน ทั้งๆ ที่​ดิฉัน​เอง​ก็​ไม่‍ได้​เป็น​สาว‍ใช้​คน​หนึ่ง​ของ​ท่าน”</span></p>
  <p class="p"><span class="v8_2_14"><sup id="Ruth.2.14" class="v8_2_14">14</sup>พอ‍ถึง​เวลา​รับ‍ประ‌ทาน​อาหาร โบ‌อาส​ก็​บอก​นาง​ว่า “มา​นี่​เถอะ มา​รับ‍ประ‌ทาน​ขนม‍ปัง​บ้าง และ​เอา​ขนม‍ปัง​มา​จิ้ม​น้ำ‍ส้ม​เถิด” นาง​จึง​นั่ง‍ลง​ข้างๆ พวก​คน‍เกี่ยว​ข้าว โบ‌อาส​ส่ง​ข้าว‍คั่ว​ให้ และ​นาง​ก็​รับ‍ประ‌ทาน​จน​อิ่ม และ​ยัง​มี​เหลือ​บ้าง </span><span class="v8_2_15"><sup id="Ruth.2.15" class="v8_2_15">15</sup>เมื่อ​นาง​ลุก‍ขึ้น​ไป​เก็บ​ข้าว​ตก โบ‌อาส​ก็​สั่ง​พวก​ชาย‍หนุ่ม​ของ​ท่าน​ว่า “จง​ให้​นาง​เก็บ​ข้าว​ตก​ระหว่าง​ฟ่อน‍ข้าว​เถอะ อย่า​ได้​ตำ‌หนิ​นาง​เลย </span><span class="v8_2_16"><sup id="Ruth.2.16" class="v8_2_16">16</sup>จง​พยา‌ยาม​ดึง​ข้าว​ออก​จาก​ฟ่อน​ทิ้ง​ไว้​ให้​นาง​เก็บ​บ้าง อย่า​ว่า​นาง​เลย”</span></p>
  <p class="p"><span class="v8_2_17"><sup id="Ruth.2.17" class="v8_2_17">17</sup>นาง​ก็​เที่ยว​เก็บ​ข้าว​ที่​ตก​ใน​นา​จน‍ถึง​เวลา​เย็น แล้ว​ก็​ฟาด​ข้าว​ที่​เก็บ​มา​ได้​นั้น ได้​ข้าว‍บาร์‌เลย์​ประ‌มาณ 10 กิโล‍กรัม </span><span class="v8_2_18"><sup id="Ruth.2.18" class="v8_2_18">18</sup>นาง​ยก​ข้าว​นั้น​ขึ้น​และ​เข้า​ไป​ใน​เมือง แม่​สามี​เห็น​ข้าว​ที่​นาง​ได้​เก็บ​มา​นั้น และ​นาง​เอา​อาหาร​ที่​เหลือ​เมื่อ​นาง​รับ‍ประ‌ทาน​อิ่ม​แล้ว​นั้น​ให้​แม่​สามี​ด้วย </span><span class="v8_2_19"><sup id="Ruth.2.19" class="v8_2_19">19</sup>แม่‍สามี​จึง​กล่าว​แก่​นาง​ว่า “วัน‍นี้​เจ้า​ไป​เก็บ​ข้าว​ตก​ที่‍ไหน​มา? เจ้า​ไป​ทำ‍งาน​ที่‍ไหน? ขอ​ให้​ชาย​ที่​เอา‍ใจ‍ใส่​เจ้า​ได้​รับ‍พระ‍พร​เถิด” นาง​จึง​บอก​แก่​แม่​สามี​ว่า นาง​ไป​ทำ‍งาน​กับ​ใคร นาง​ว่า “ชาย​เจ้า​ของ​นา​ที่​ลูก​ไป​ทำ‍งาน​วัน‍นี้​ชื่อ​โบ‌อาส” </span><span class="v8_2_20"><sup id="Ruth.2.20" class="v8_2_20">20</sup>นา‌โอ‌มี​จึง​พูด​กับ​บุตร‍สะใภ้​ว่า “ขอ​พระ‍ยาห์‌เวห์​ทรง​อวย‍พร​เขา​เถิด ความ​รัก‍มั่น‍คง​ของ​พระ‍เจ้า​ไม่​ขาด​จาก​ผู้​ที่​ยัง​มี​ชีวิต​อยู่​หรือ​ผู้​ที่​สิ้น‍ชีวิต​ไป​แล้ว” นา‌โอ‌มี​กล่าว​แก่​นาง​ด้วย​ว่า “ชาย​คน​นั้น​เป็น​ญาติ​ของ​เรา เขา​เป็น​ญาติ‍สนิท ​คน​หนึ่ง​ของ​เรา” </span><span class="v8_2_21"><sup id="Ruth.2.21" class="v8_2_21">21</sup>รูธ​ชาว​โม‌อับ​กล่าว​ว่า “นอก‍จาก‍นั้น​เขา​ยัง​พูด​กับ​ลูก​ว่า ‘เจ้า​จง​ตาม​พวก​คน​งาน​ของ​ฉัน​ไป​ใกล้ๆ จน‍กว่า​พวก‍เขา​จะ​เกี่ยว​ข้าว​ของ​ฉัน​เสร็จ​ทั้ง‍หมด’ ” </span><span class="v8_2_22"><sup id="Ruth.2.22" class="v8_2_22">22</sup>นา‌โอ‌มี​พูด​กับ​รูธ​บุตร‍สะใภ้​ว่า “ดี​แล้ว ลูก​เอ๋ย ที่​เจ้า​จะ​ไป​ทำ‍งาน​กับ​พวก​สาว‍ใช้​ของ​เขา เกรง‍ว่า​ถ้า​เจ้า​ไป​ใน​นา​อื่น​จะ​ถูก​เขา​รัง‍แก” </span><span class="v8_2_23"><sup id="Ruth.2.23" class="v8_2_23">23</sup>ดัง‍นั้น​นาง​จึง​อยู่​ใกล้ๆ พวก​สาว‍ใช้​ของ​โบ‌อาส เพื่อ​เก็บ​ข้าว​ตก​จน​สิ้น​ฤดู​เกี่ยว​ข้าว​บาร์‌เลย์​และ​ข้าว​สาลี และ​นาง​อยู่​กับ​แม่​สามี</span></p>
</div>
<h2 id="Ruth.3">นางรูธ 3</h2>
<div class="chapter">
  <h3 class="s">นาง​รูธ​และ​โบ‌อาส​ที่​ลาน‍นวด‍ข้าว</h3>
  <p class="p"><span class="v8_3_1"><sup id="Ruth.3.1" class="v8_3_1">1</sup>นา‌โอ‌มี​แม่​สามี​พูด​กับ​นาง​ว่า “ลูก​เอ๋ย แม่​ควร​จะ​หา​ที่‍พัก‍พิง​ให้​เจ้า เพื่อ​เจ้า​จะ​ได้​มี​ความ​สุข​ไม่​ใช่​หรือ? </span><span class="v8_3_2"><sup id="Ruth.3.2" class="v8_3_2">2</sup>โบ‌อาส​ผู้​ที่​เจ้า​ไป​กับ​พวก​สาว‍ใช้​ของ​เขา​นั้น เป็น​ญาติ​ของ​เรา​ไม่‍ใช่​หรือ? ดู‍ซิ คืน‍นี้​เขา​จะ​ฝัด​ข้าว​บาร์‌เลย์​ที่​ลาน‍นวด‍ข้าว </span><span class="v8_3_3"><sup id="Ruth.3.3" class="v8_3_3">3</sup>จง​อาบ‍น้ำ ทา​น้ำ‍มัน‍หอม สวม​เครื่อง‍แต่ง‍กาย​แล้ว​ลง‍ไป​ที่​ลาน‍นวด‍ข้าว แต่​อย่า​ให้​เขา​รู้​ว่า​เจ้า​อยู่​ที่​นั่น​จน‍กว่า​เขา​จะ​รับ‍ประ‌ทาน​และ​ดื่ม​เสร็จ​แล้ว </span><span class="v8_3_4"><sup id="Ruth.3.4" class="v8_3_4">4</sup>เขา​นอน​ที่‍ไหน​จง​สัง‌เกต​ไว้​ให้​ดี แล้ว​จง​ไป​เปิด​ผ้า‍คลุม‍เท้า​ขึ้น​และ​จง​นอน​ที่‍นั่น ต่อ‍ไป​เขา​จะ​บอก​เจ้า​เอง​ว่า เจ้า​ต้อง​ทำ​อะไร” </span><span class="v8_3_5"><sup id="Ruth.3.5" class="v8_3_5">5</sup>นาง​ตอบ​ว่า “ลูก​จะ​ทำ​ตาม​ที่​แม่​บอก​ทุก‍อย่าง”</span></p>
  <p class="p"><span class="v8_3_6"><sup id="Ruth.3.6" class="v8_3_6">6</sup>ดัง‍นั้น​นาง​จึง​ลง‍ไป​ยัง​ลาน‍นวด‍ข้าว และ​ทำ​ตาม​ที่​แม่​สามี​สั่ง​ทุก‍อย่าง </span><span class="v8_3_7"><sup id="Ruth.3.7" class="v8_3_7">7</sup>เมื่อ​โบ‌อาส​รับ‍ประ‌ทาน​และ​ดื่ม​จน​สุข‍ใจ​แล้ว ท่าน​ก็​ไป​นอน​อยู่​ที่​ปลาย​กอง‍ข้าว แล้ว​นาง​ก็​ย่อง​เข้า‍มา เปิด​ผ้า‍คลุม‍เท้า​ของ​ท่าน​ขึ้น และ​นอน‍ลง </span><span class="v8_3_8"><sup id="Ruth.3.8" class="v8_3_8">8</sup>พอ‍ถึง​เที่ยง‍คืน โบ‌อาส​ก็​ตก‍ใจ​ตื่น​พลิก​ตัว ดู‍สิ มี​ผู้‍หญิง​นอน​อยู่​ที่​เท้า​ของ​ท่าน </span><span class="v8_3_9"><sup id="Ruth.3.9" class="v8_3_9">9</sup>ท่าน​จึง​ถาม​ว่า “เจ้า​เป็น​ใคร?” นาง​ตอบ​ว่า “ดิฉัน​คือ​รูธ​คน‍ใช้​ของ​ท่าน​ค่ะ ขอ​ให้​ท่าน​กาง​ชาย‍เสื้อ‍คลุม​ของ​ท่าน​ห่ม​สาว‍ใช้​ของ​ท่าน​ด้วย เพราะ​ท่าน​เป็น​ญาติ‍สนิท” </span><span class="v8_3_10"><sup id="Ruth.3.10" class="v8_3_10">10</sup>ท่าน​จึง​ว่า “ลูก​เอ๋ย ขอ​พระ‍ยาห์‌เวห์​ทรง​อวย‍พร​เจ้า ความ​ภักดี​ของ​เจ้า​ครั้ง​หลัง​นี้​ก็​ดี​กว่า​ครั้ง‍ก่อน เพราะ​ว่า​เจ้า​ไม่‍ได้​ไป​หา​คน​หนุ่ม ไม่​ว่า​จน​หรือ​มั่ง‍มี </span><span class="v8_3_11"><sup id="Ruth.3.11" class="v8_3_11">11</sup>ลูก​เอ๋ย อย่า​กลัว​เลย ฉัน​จะ​ทำ​ตาม​ทุก‍สิ่ง​ที่​เจ้า​บอก เพราะ​ว่า​คน​ทั้ง​เมือง​ของ​ฉัน​ก็​ทราบ​ดี​อยู่​ว่า​เจ้า​เป็น​ผู้‍หญิง​ที่​ดี </span><span class="v8_3_12"><sup id="Ruth.3.12" class="v8_3_12">12</sup>และ​ก็​เป็น​ความ​จริง​ด้วย​ที่​ฉัน​เป็น​ญาติ‍สนิท  แต่​ยัง​มี​ญาติ‍สนิท​อีก​คน​ที่​อยู่​ใน​ลำ‌ดับ​ก่อน​ฉัน </span><span class="v8_3_13"><sup id="Ruth.3.13" class="v8_3_13">13</sup>คืน‍นี้​เจ้า​จง​ค้าง​ที่‍นี่​ก่อน พรุ่ง‍นี้​เช้า ถ้า​เขา​จะ​ทำ​หน้า‍ที่​ญาติ‍สนิท​เพื่อ​เจ้า​ก็​ดี​แล้ว ให้​เขา​ทำ​เถอะ ถ้า​เขา​ไม่​ยินดี​ที่​จะ​ทำ​หน้า‍ที่​ญาติ‍สนิท​เพื่อ​เจ้า พระ‍ยาห์‌เวห์​ทรง‍พระ‍ชนม์‍อยู่​แน่​ฉัน‍ใด ฉัน​เอง​จะ​ทำ​หน้า‍ที่​ญาติ‍สนิท​เพื่อ​เจ้า​แน่​ฉัน‍นั้น จง​นอน‍ลง​เถิด​จน‍กว่า​จะ​รุ่ง‍เช้า”</span></p>
  <p class="p"><span class="v8_3_14"><sup id="Ruth.3.14" class="v8_3_14">14</sup>ดัง‍นั้น​นาง​จึง​นอน​อยู่​ข้างๆ เท้า​ของ​ท่าน​จน​รุ่ง‍เช้า แต่​นาง​ลุก‍ขึ้น​ก่อน​คน​จะ​จำ​หน้า​กัน​ได้ เพราะ​ท่าน​บอก​ว่า “อย่า​ให้​ใคร​ทราบ​ว่า​มี​ผู้‍หญิง​มา​ที่​ลาน‍นวด‍ข้าว” </span><span class="v8_3_15"><sup id="Ruth.3.15" class="v8_3_15">15</sup>ท่าน​พูด​ว่า “จง​เปิด​เสื้อ‍คลุม​ที่​เจ้า​ใช้​อยู่​นั้น​ถือ​ไว้” นาง​ก็​ถือ​เสื้อ‍คลุม​ไว้ ท่าน​ก็​ตวง​ข้าว​บาร์‌เลย์​ประ‌มาณ 20 กิโล‍กรัม​ให้​นาง​แบก แล้ว​ท่าน​ก็​เข้า​ไป​ใน​เมือง </span><span class="v8_3_16"><sup id="Ruth.3.16" class="v8_3_16">16</sup>เมื่อ​นาง​มา​ถึง แม่‍สามี​จึง​ถาม​ว่า “ลูก​เอ๋ย เป็น​อย่าง‍ไร​บ้าง?” แล้ว​นาง​ก็​เล่า​ทุก‍อย่าง​ที่​ท่าน​ได้​ทำ​ต่อ​นาง​ให้​แม่‍สามี​ฟัง </span><span class="v8_3_17"><sup id="Ruth.3.17" class="v8_3_17">17</sup>และ​จบ‍ลง​ว่า “ท่าน​ให้​ข้าว​บาร์‌เลย์​ประ‌มาณ 20 กิโล‍กรัม​นี้​แก่​ลูก ท่าน​ว่า ‘เจ้า​อย่า​กลับ​ไป​หา​แม่​สามี​มือ‍เปล่า​เลย’ ” </span><span class="v8_3_18"><sup id="Ruth.3.18" class="v8_3_18">18</sup>แม่​สามี​จึง​ว่า “ลูก​เอ๋ย จง​คอย‍อยู่​ก่อน จน‍กว่า​จะ​ทราบ​ว่า​เรื่อง​จะ​ลง‍เอย​อย่าง‍ไร เพราะ‍ว่า​เขา​จะ​ไม่​นิ่ง‍เฉย จน‍กว่า​เขา​จะ​จัด‍การ​เรื่อง‍นี้​ให้​เสร็จ​ใน​วัน‍นี้”</span></p>
</div>
<h2 id="Ruth.4">นางรูธ 4</h2>
<div class="chapter">
  <h3 class="s">โบ‌อาส​แต่ง‍งาน​กับ​นาง​รูธ</h3>
  <p class="p"><span class="v8_4_1"><sup id="Ruth.4.1" class="v8_4_1">1</sup>โบ‌อาส​ไป​ที่​ประตู​เมือง​และ​นั่ง​อยู่​ที่‍นั่น ดู‍สิ ญาติ‍สนิท​ซึ่ง​โบ‌อาส​กล่าว‍ถึง​เดิน​ผ่าน​มา โบ‌อาส​จึง​กล่าว​ว่า “เพื่อน​เอ๋ย แวะ​นั่ง​ที่‍นี่​ก่อน” เขา​ก็​แวะ​มา​นั่ง‍ลง </span><span class="v8_4_2"><sup id="Ruth.4.2" class="v8_4_2">2</sup>ท่าน​จึง​ไป​นำ​พวก​ผู้‍ใหญ่​ใน​เมือง​นั้น​มา​สิบ​คน​กล่าว​ว่า “เชิญ​นั่ง​ที่‍นี่​เถิด” พวก‍เขา​ก็​นั่ง‍ลง </span><span class="v8_4_3"><sup id="Ruth.4.3" class="v8_4_3">3</sup>ท่าน​จึง​พูด​กับ​ญาติ‍สนิท​คน​นั้น​ว่า “นา​ซึ่ง​เป็น​ส่วน​ของ​เอ‌ลี‌เม‌เลค​ญาติ​ของ​เรา​นั้น นา‌โอ‌มี​ผู้​กลับ‍มา​จาก​ดิน‍แดน​โม‌อับ​อยาก​ขาย​เสีย </span><span class="v8_4_4"><sup id="Ruth.4.4" class="v8_4_4">4</sup>ข้าพ‌เจ้า​เอง​คิด​ว่า ข้าพ‌เจ้า​จะ​เปิด‍เผย​ให้​ท่าน​ทราบ และ​ขอ​บอก​ว่า​จง​ซื้อ​ไว้ ต่อ‍หน้า​คน​ที่​นั่ง​อยู่​ที่‍นี่​และ​ต่อ‍หน้า​พวก​ผู้‍ใหญ่​ของ​ชาว‍เมือง​เรา ถ้า​ท่าน​จะ​ไถ่​ไว้​ก็​จง​ไถ่​เถอะ ถ้า​ท่าน​ไม่​ไถ่​จง​บอก​ข้าพ‌เจ้า ข้าพ‌เจ้า​จะ​ได้​ทราบ นอก‍จาก​ท่าน​แล้ว​ไม่‍มี​ใคร​มี​สิทธิ์​ไถ่​ได้ ข้าพ‌เจ้า​เอง​มี​สิทธิ์​ถัด​ท่าน​ไป” ผู้‍นั้น​จึง​บอก​โบ‌อาส​ว่า “ข้าพ‌เจ้า​จะ​ไถ่​เอง” </span><span class="v8_4_5"><sup id="Ruth.4.5" class="v8_4_5">5</sup>แล้ว​โบ‌อาส​บอก​ว่า “ใน​วัน‍ที่​ท่าน​ซื้อ​ที่​นา​จาก​มือ​นา‌โอ‌มี​นั้น ท่าน​ก็​จะ​ได้​รูธ​ชาว​โม‌อับ แม่‍ม่าย​ของ​ผู้‍ตาย​ด้วย เพื่อ​นาม​ของ​ผู้‍ตาย​จะ​ได้​สืบ‍ต่อ‍ไป​บน​มรดก​ของ​เขา” </span><span class="v8_4_6"><sup id="Ruth.4.6" class="v8_4_6">6</sup>ญาติ‍สนิท​คน​นั้น​ตอบ​ว่า “ข้าพ‌เจ้า​จะ​ไถ่​เพื่อ​ตน‍เอง​อย่าง‍นั้น​ไม่‍ได้ จะ​ทำ​ให้​มรดก​ข้าพ‌เจ้า​เสีย​ไป ท่าน​จง​เอา​สิทธิ​ใน​การ​ไถ่​ของ​ข้าพ‌เจ้า​ไป​ไถ่​เอง​เถอะ เพราะ​ข้าพ‌เจ้า​ไถ่​ไม่‍ได้​แล้ว”</span></p>
  <p class="p"><span class="v8_4_7"><sup id="Ruth.4.7" class="v8_4_7">7</sup>ต่อ‍ไป‍นี้​เป็น​ธรรม‌เนียม ​ใน​อิสรา‌เอล​สมัย​ก่อน เกี่ยว‍กับ​การ​ไถ่​และ​การ​แลก‍เปลี่ยน คือ​เพื่อ​ยืน‍ยัน​ข้อ‍ตก‍ลง​ทุก​เรื่อง คน​หนึ่ง​จะ​ถอด​รอง‍เท้า​ข้าง‍หนึ่ง​ของ​เขา​เอง​มอบ​ให้​อีก‍คน‍หนึ่ง นี่​เป็น​การ​แสดง​พยาน​หลัก‍ฐาน​ใน​อิสรา‌เอล </span><span class="v8_4_8"><sup id="Ruth.4.8" class="v8_4_8">8</sup>ดัง‍นั้น​เมื่อ​ญาติ‍สนิท​คน​นั้น​กล่าว​แก่​โบ‌อาส​ว่า “ท่าน​จง​ซื้อ​เอง​เถิด” เขา​ก็​ถอด​รอง‍เท้า​ข้าง‍หนึ่ง​ของ​เขา​ออก  </span><span class="v8_4_9"><sup id="Ruth.4.9" class="v8_4_9">9</sup>แล้ว​โบ‌อาส​จึง​กล่าว​แก่​พวก​ผู้‍ใหญ่​และ​ประ‌ชา‍ชน​ทั้ง‍ปวง​ว่า “ท่าน‍ทั้ง‍หลาย​เป็น​พยาน​ใน​วัน‍นี้​ว่า ข้าพ‌เจ้า​ได้​ซื้อ​ทรัพย์‍สิน​ทั้ง‍หมด​ของ​เอ‌ลี‌เม‌เลค และ​ทรัพย์‍สิน​ทั้ง‍หมด​ของ​คิ‌ลิ‌โอน​และ​มาห์‌โลน​จาก​มือ​นา‌โอ‌มี​แล้ว </span><span class="v8_4_10"><sup id="Ruth.4.10" class="v8_4_10">10</sup>ทั้ง​รูธ​ชาว​โม‌อับ​แม่‍ม่าย​ของ​มาห์‌โลน ข้าพ‌เจ้า​ก็​จะ​ได้​มา​เป็น​ภรรยา​ของ​ข้าพ‌เจ้า เพื่อ​จะ​ดำรง​นาม​ของ​ผู้‍ตาย​ไว้ ​บน​มรดก​ของ​เขา​สืบ‍ต่อ‍ไป เพื่อ​นาม​ของ​ผู้‍ตาย​จะ​ไม่​ถูก​ตัด​ออก‍จาก​พวก​พี่‍น้อง​ของ​เขา และ​จาก​บ้าน​เกิด​เมือง​นอน​ของ​เขา ท่าน‍ทั้ง‍หลาย​เป็น​พยาน​แล้ว​ใน​วัน‍นี้” </span><span class="v8_4_11"><sup id="Ruth.4.11" class="v8_4_11">11</sup>ประ‌ชา‍ชน​ทั้ง‍ปวง​ที่​อยู่​ที่​ประตู​เมือง​และ​พวก​ผู้‍ใหญ่​กล่าว​ว่า “เรา​เป็น​พยาน​แล้ว ขอ​พระ‍ยาห์‌เวห์​ทรง​ทำ​ให้​หญิง​นั้น​ที่​กำลัง​จะ​เข้า‍มา​ใน​บ้าน​ของ​ท่าน เหมือน​นาง​รา‌เชล​และ​นาง​เล‌อาห์ หญิง​ทั้ง‍สอง​ซึ่ง​ช่วย​กัน​สร้าง​วงศ์‍ตระ‌กูล​อิสรา‌เอล  ขอ​ให้​ท่าน​เจริญ​ใน​เอฟ‌รา‌ธาห์​และ​มี​ชื่อ​เสียง​ใน​เบธ‌เล‌เฮม </span><span class="v8_4_12"><sup id="Ruth.4.12" class="v8_4_12">12</sup>ขอ​ให้​พงศ์‍พันธุ์​ของ​ท่าน​เหมือน​พงศ์‍พันธุ์​ของ​เป‌เรศ ซึ่ง​ทา‌มาร์​คลอด​ให้​แก่​ยู‌ดาห์  เนื่อง‍ด้วย​บุตร‍หลาน​ซึ่ง​พระ‍ยาห์‌เวห์​จะ​ประ‌ทาน​แก่​ท่าน​โดย​หญิง​ผู้‍นี้”</span></p>
  <p class="p"><span class="v8_4_13"><sup id="Ruth.4.13" class="v8_4_13">13</sup>ดัง‍นั้น​โบ‌อาส​ก็​รับ​รูธ​มา​เป็น​ภรรยา​ของ​ท่าน และ​ท่าน​ก็​เข้า‍หา​นาง และ​พระ‍ยาห์‌เวห์​ทรง​ให้​นาง​ตั้ง‍ครรภ์​คลอด‍บุตร‍ชาย​คน​หนึ่ง</span></p>
  <p class="p"><span class="v8_4_14"><sup id="Ruth.4.14" class="v8_4_14">14</sup>ฝ่าย​พวก​ผู้‍หญิง​ก็​พูด​กับ​นา‌โอ‌มี​ว่า “สาธุการ​แด่​พระ‍ยาห์‌เวห์ ผู้​ไม่‍ได้​ทรง​ทิ้ง​เจ้า​ไว้​ให้​ปราศ‌จาก​ญาติ‍สนิท​ใน​เวลา‍นี้ ขอ​ให้​เด็ก​นี้​มี​ชื่อ‍เสียง​ใน​อิสรา‌เอล </span><span class="v8_4_15"><sup id="Ruth.4.15" class="v8_4_15">15</sup>ให้​เด็ก​นี้​ฟื้น‍ฟู​ชีวิต​ของ​เจ้า​และ​เลี้ยง‍ดู​เจ้า​เมื่อ​ชรา เพราะ‍ว่า​เด็ก​คน​นี้​เกิด‍มา​จาก​บุตร‍สะใภ้​ที่​รัก​เจ้า ผู้​ประ‌เสริฐ​กว่า​บุตร‍ชาย​เจ็ด​คน” </span><span class="v8_4_16"><sup id="Ruth.4.16" class="v8_4_16">16</sup>แล้ว​นา‌โอ‌มี​ก็​รับ​เด็ก​นั้น​มา​อุ้ม​ไว้​แนบ​อก และ​รับ​เป็น​ผู้‍ดู‍แล​เด็ก​นั้น </span><span class="v8_4_17"><sup id="Ruth.4.17" class="v8_4_17">17</sup>พวก​ผู้‍หญิง​เพื่อน‍บ้าน​ก็​ให้​ชื่อ​เด็ก​นั้น พูด​ว่า “มี​บุตร‍ชาย​คน​หนึ่ง​เกิด​ให้​แก่​นา‌โอ‌มี” เขา​ตั้ง‍ชื่อ​เด็ก​นั้น​ว่า โอ‌เบด ผู้​เป็น​บิดา​ของ​เจส‌ซี ซึ่ง​เป็น​บิดา​ของ​ดาวิด</span></p>
  <p class="p"><span class="v8_4_18"><sup id="Ruth.4.18" class="v8_4_18">18</sup>ต่อ‍ไป‍นี้​เป็น​พงศ์‍พันธุ์​ของ​เป‌เรศ เป‌เรศ​เป็น​บิดา​ของ​เฮส‌โรน </span><span class="v8_4_19"><sup id="Ruth.4.19" class="v8_4_19">19</sup>เฮส‌โรน​เป็น​บิดา​ของ​ราม ราม​เป็น​บิดา​ของ​อัม‌มี‌นา‌ดับ </span><span class="v8_4_20"><sup id="Ruth.4.20" class="v8_4_20">20</sup>อัม‌มี‌นา‌ดับ​เป็น​บิดา​ของ​นา‌โชน นา‌โชน​เป็น​บิดา​ของ​สัล‌โมน </span><span class="v8_4_21"><sup id="Ruth.4.21" class="v8_4_21">21</sup>สัล‌โมน​เป็น​บิดา​ของ​โบ‌อาส โบ‌อาส​เป็น​บิดา​ของ​โอ‌เบด </span><span class="v8_4_22"><sup id="Ruth.4.22" class="v8_4_22">22</sup>โอ‌เบด​เป็น​บิดา​ของ​เจส‌ซี และ​เจส‌ซี​เป็น​บิดา​ของ​ดาวิด</span></p>
</div>